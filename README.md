Jest to nardzędzie do obliczania parametrów do przygotowania eksperymentu z [camera obscura](https://pl.wikipedia.org/wiki/Camera_obscura). Camera obscura jest to proste urządzenie do tworzenia obrazu przedmiotów korzystające z praw optyki geometrycznej, przede wszystkim z prostoliniowego rozchodzenia się światła. Może być to po prostu pudło ze szczeliną (aperturą) przez którą pada światło z obserwowanego przez nas przedmiotu. Można również umieścić aperturę przed pudłem, na zasadzie [teleskopu powietrznego](https://pl.wikipedia.org/wiki/Teleskop_powietrzny). Taka realizacja jest schematycznie przedstawiona na obrazku na końcu strony. Pozwala to poprawić parametry kamery przy ograniczeniu rozmiarów pudła. W ten sposób jednak do wnętrza naszej kamery dostaje się trochę więcej rozproszonego światła z innych kierunków, co podnosi jasność wewnątrz kamery i zmniejsza kontrast między obrazem obiektu a tłem.

Światło padając przez szczelinę tworzy odwrócony obraz przedmiotu na tylnej ściance camery obscura (ekranie). Obraz powstaje dlatego, że promienie światła z różnych kierunków padają w różne miejsca na ekranie. Jeśli ekran pokryty jest światłoczułym materiałem, przy odpowiednio długiej ekspozycji utworzy nam się obraz. Największy obraz za pomocą tej metody otrzymano dotychczas w hangarze lotniczym w El Toro ["The Great Picture"](https://en.wikipedia.org/wiki/The_Great_Picture). Aby obraz był wyraźny, potrzebuje być odpowiednio duży, jasny oraz posiadać odpowiednią [rozdzielczość](https://pl.wikipedia.org/wiki/Rozdzielczo%C5%9B%C4%87_optyczna). Wymaga to umiejętnego dobrania parametrów kamery (wielkości apertury oraz długości od apertury do ekranu).

**Wielkość obrazu** można obliczyć znając wielkość przedmiotu H, odległość apertury od ekranu L w camera obscura oraz od odległość obserwowanego obiektu od camery obscura D. W przypadku gdy znamy tylko rozmiary kątowe obiektu, do obliczenia wystarczy nam znajomość rozmiaru kątowego obiektu oraz odległości apertury od ekranu. Wielkość obrazu jest tym większa im dłuższa jest droga od apertury do ekranu. Wraz z wielkością obrazu spada jednak jego jasność. Aby zwiększyć **jasność obrazu** można zwiększyć rozmiar apertury. Z rozmiarem apertury maleje jednak **rozdzielczość obrazu**. Dokładność odwzorowania obrazu zależy od wielkości apertury. Jeśli obserwujemy jasny obiekt, np. Słońce, możemy zmniejszać jasność apertury tak aby zaobserwować jak najwięcej szczegółów, np. przy częściowym zaćmieniu chcemy zobaczyć cień księżyca. Nie możemy jednak użyć nieskończenie małej apertury, gdyż w pewnym momencie obraz staje się nieostry przez [dyfrakcję](https://pl.wikipedia.org/wiki/Dyfrakcja).

Kalkulator liczy wielkość obrazu dla zadanej wielkości przedmiotu i odległości apertury od ekranu oraz sprawdza, kiedy stają się istotne efekty dyfrakcyjne.

Jeśli nie używamy materiału światłoczułego to robimy drugi otwór, przez który możemy obserwowować obraz powstający na ekranie lub przez który możemy zrobić zdjęcie obrazu telefonem komórkowym.

Kształt apertury - nie ma wielkiego znaczenia, dopóki będzie w miarę reguralny (najlepiej apertura okrągła).

**Przykładowe eksperymenty:**
- Obserwacje Słońca
- Obserwacje obrazu żarówki w pomieszczeniu
- Demonstracja efektów falowych (najlepiej przy użyciu światła laserowego)
- Zmiana ostrości obrazu wraz z rozmiarami apertury, jeśli tak skonstruujemy camerę obscura aby można było zastosować różne szczeliny
- Zmiana wielkości obrazu wraz z odległością od camery obscura


![slonce](https://github.com/user-attachments/assets/80c6689c-5144-4336-b987-511a546cfc1d)
